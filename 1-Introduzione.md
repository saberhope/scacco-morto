# 1. Introduzione

Scacco Morto è un gioco che racconta la storia di Morte che si incarna in una vita mortale, per curiosità, sfida o senso del dovere. Tuttavia i suoi immensi poteri rimangono a sua disposizione.

In circa un paio d’ore, attorno ad una scacchiera, si racconteranno assieme i momenti salienti di questa vita mortale, tra gioie, dolori, e decisioni.

E’ un gioco che parla di scelte, relazioni con le persone, priorità nella vita e responsabilità. Nonostante il nome, non è un gioco che parla di cosa succede quando si muore. E’ un gioco che parla di cosa succede quando si vive.

## 1.1. Glossario

**Morte (personaggio)**: il personaggio principale del gioco. È la personificazione della morte, incarnata in una vita mortale.

**Morte**: la persona che decide e racconta cose a proposito di Morte (personaggio).

**Vita**: le persone che decidono e raccontano cose a proposito di altri personaggi rispetto a Morte (personaggio)

**Regina Nera**: Un pezzo degli scacchi che sulla scacchiera rappresenta Morte (personaggio)

**Pezzi Bianchi**: Pezzi degli scacchi che sulla scacchiera rappresentano persone legate a Morte (personaggio)

**Turno**: Un giro completo di tavolo in cui ogni persona fa una mossa

**Mossa**: Muovere un pezzo e raccontare qualcosa

## 1.2. I ruoli

In Deathmate ci sono due ruoli: Morte e Vita. 

Una persona assumerà il ruolo di Morte, dall’inizio della partita fino alla fine. Il suo compito sarà di decidere e raccontare cose a proposito di Morte (personaggio). Anche se le altre persone potranno suggerire qualcosa in proposito, Morte avrà l’ultima parola su quello che è effettivamente vero. Morte dovrà anche muovere pezzi sulla scacchiera: principalmente la Regina Nera. 

Le altre persone assumeranno il ruolo di Vita. Avranno il compito di creare e distruggere altri personaggi che interagiranno e faranno parte della vita di Morte (personaggio). Avranno anche il compito di decidere e raccontare cose a proposito di questi personaggi. Nessuna persona con il ruolo di Vita ha l’ultima parola rispetto agli altri. Il metodo che si usa per decidere cosa è vero si chiama Chi Primo Arriva ed è descritto in dettaglio nella sezione X.X. Anche chi gioca Vita potrà muovere pezzi sulla scacchiera: principalmente i Pezzi Bianchi, ma occasionalmente anche la Regina Nera in persona.

## 1.3. La scacchiera

Il gioco si svolge attorno ad una scacchiera. Mi aspetto che sappiate come è fatta una scacchiera: 64 caselle, di colori diversi alternati.

La scacchiera rappresenta due cose contemporaneamente:

- Rappresenta lo scorrere della vita di Morte, poiché la Regina Nera si muove attraverso la scacchiera da un lato ad un altro, un passo alla volta, senza mai poter tornare indietro.
- Rappresenta le relazioni tra Morte e le altre persone presenti nella sua vita. La distanza e la posizione dei pezzi rispetto alla Regina nera rappresentano intuitivamente il loro rapporto.

## 1.4. Turni e Mosse

Il gioco si svolge a turni come una partita a scacchi. Ad ogni Turno ogni persona (che sia vita o morte) muove un pezzo sulla scacchiera, cambiando quindi la situazione, e racconta qualcosa sul come la situazione è cambiata.

Muovere un pezzo sulla scacchiera e raccontare qualcosa è chiamato Fare una Mossa. Una Mossa è un evento importante nella vita di Morte. Per intenderci, non è “Morte va a scuola”, ma “Morte viene bocciata”. Non è “esce di casa”, ma “va al suo primo appuntamento”.

Una mossa dovrebbe durare dai 30 secondi ai due minuti, se proprio siete indecisi, ma già parlare per un minuto intero è troppo lungo.

Non c’è un ordine specifico da rispettare, ma tutti ad ogni Turno devono fare una e una sola mossa.

## 1.5. Vignette di gioco

Ci sono molti giochi che sono strutturati in scene, come un film o un’opera teatrale. Questo gioco è invece strutturato in quelle che io chiamo vignette: sono piccole istantanee, inquadrature che raccontano un singolo evento e durano giusto un attimo. Quando fate una mossa cercate di avere in mente questa idea di vignetta per comunicare il senso della mossa.

Esempi di vignette:

- C’è un nuovo ragazzo in classe. Ha i capelli lunghi e una maglietta sbiadita degli Iron Maiden.
- Il padre di Morte la porta in cima alla collina e le fa un discorso “Tutto questo un giorno sarà tuo”
- Morte è a un concerto. Piove ma nessuno ci bada. Bacia il suo ragazzo per la prima volta durante una ballad.

## 1.6. Termine del gioco

Il gioco finisce una volta che la Regina Nera ha raggiunto l’altra parte della scacchiera (quindi almeno 8 mosse di Morte). A spanne un paio d’ore, di meno se siete pratici del gioco.
